###### uummata [population]

Qorannoo keessatti uummata jechuun ida'ama namootaa kan oddeeffannoon irraa guuramudha. Ida'ama namootaa irraa immoo iddattoon filatamee odeeffannoon walitti qabama. Fakkeenyaaf, muuxannoo dubbisuu barattootaa univarsitiiwwan Itoophiyaa irratti qorannoon yoo gaggeeffama ta'e barattoonni univarsitii biyyaa kana hundi uummata jedhamu. Barattootaa kanneen keessaammoo iddattoon filatamee akka qorannicha irratti qooda fudhatan taasifamu.
###### qorannoo seenaa [historical research]

Qorannoon seenaa malleen qorannoo keessaa tokko yoo ta'u taateewwan baroota dabranii qorachuun hiika taatee amma ta'aa jiruufi ta'auuf jiruu baruudha. Maddeen odeeffannoos dokumantii, namoota, meeshaalee gara garaafi kkf ta'uu malu. Qorannoon seenaa tartiiba taateewwan yeroo darbee, taateewwan kunneen maaliif akka ta'n, eenyuun akka ta'an, eessatti akka ta'an, akkamiin akka ta'anfi dhiibban isaan yeroo ammaa irratti qaban maal akka ta'an baruufi ibsuuf nama gargaaru. Qorannoon seenaa barnoota seenaa, afaan, ogbarruu, foklooriifi kkf keessatti hojiirra oola.
###### dhabbilee mootummaa [government institutions]

Dhaabbileen mootummaa kanneen mootummaatiin ijaaramanii bajata mootumaatiin hojjetanidha. Dhaabbileen mootummaa seeraafi qajeelfama mootummaa hordofanii kaayyoo ijaaramaniif tajaajila keennuu qabu. Dhaabbileen mootummaa sadarkaalee addaddaa qabu. Dhabbileen mootummaa biyyaafi kan naannoo jiru. Dhabbileen kunneen tajaajilota heddu uwwisu. Fakkeenyaaf dhabbilee barnootaa, dhabbilee fayyaa, dhaabbilee qonnaa, dhaabbilee ijaarsaafi kkf maqaa dha'uun danda'ama. Dhaabbileen mootummaa jireenya uummataafi guddina biyyaa keessatti ga'ee olaanaa qabu.
###### kaartaa [map]

Qorannoo keessatti kaartaan hariiroo yaadota ykn oddeeffannoowwan gidduu jiru waan ijaan argamuun kan bakka bu'udha. Kaartaan meeshaa qorattoonni ittiin daangaa, yaadafi argannoo isaanii ittiin qindeeffatanidha.
###### suuraa [photo]

Qorannoo keessatti suuraan meeshaa odeeffannoon ittiin funaanamudha. Suurri odeeffannoo gad fageenya qabu kan jechaan ibsamuu hindandeenye agarsiisa. Kunis haala tokko keessatti taatee tokko warabanii ibsuufi ykn irratti marii gaggeessuuf kaka'umsa namaaf kenna.
###### fakkii [picture]

Fakkiin waan ijaan mul'atu kamuu ta'ee argannoo ibsuufi ykn gargaaruuf kan dhiyaatudha. Fakkiin kaartaawwan, giraafiiwwan, diagraamiiwwanfi suuraawwan gara garaa ta'uu danda'a.